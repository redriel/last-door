# Razze

Il mondo di Edalon è abitato da molti popoli. Tutte le genti che abitano Edalon appartengono o discendono dalle Stirpi Antiche: draghi, giganti, elfi e gnomi.

Dopo i misteriosi eventi della _Dispersione_, nuove razze hanno iniziato a popolare Edalon, compresi mostri e bestie che prima appartenevano unicamente alla leggenda.

Di seguito sono elencate le principali stirpi di Edalon.

### Uomini

Gli uomini sono elfi tornati dalla Dispersione. Hanno perso la loro longevità in favore di una maggiore fertilità e adattabilità. Ingegnosi e poliedrici, sono la stirpe più diffusa. Gli uomini possono essere sovrani, cavalieri, schiavi, tagliagole e tutti gli altri ruoli che Edalon può offrire.

### Elfi

Gli elfi sono una Stirpe Antica. Sono maestri degli Arcani e nutrono grande fede nell'Unico. Come gli gnomi, sono molto longevi ma poco fertili. Vivono in tutti i regni di Edalon e solitamente sono membri del clero, nobili o cavalieri.

### Goblin

I goblin sono gnomi tornati dalla Dispersione. Inizialmente cacciati ed uccisi, sono stati poi schiavizzati e solo in tempi recenti hanno iniziato a vantare qualche libertà sociale. Estremamente prolifici, vivono in grandi famiglie. Spesso reclusi in ghetti e vivono come operai, contadini, falegnami, cacciatori. Alcuni di loro vivono come nomadi tutt'oggi. Non sono generalmente ben visti.

### Gnomi

Gli gnomi sono una Stirpe Antica. Di indole scaltra e arguta, sono abili negli ambiti scientifici, nel commercio e nell'ingegneria. Sono gli unici in grado di maneggiare l'etere, in quanto immuni alla sua tossicità. Sono molto contesi da ogni regno come consiglieri, inventori e ricercatori. Sono longevi ma generano pochi figli.

### Coboldi

I coboldi nascono dall'incontro tra gli uomini e le Matrone Drago dei regni meridionali di Sitra. Le Matrone Drago depongono moltissime uova, dette *meruval*, il cui guscio può essere di diversi metalli. Le più comuni sono quelle di bronzo, che danno vita ai coboldi rossi, solitamente scartati dalle famiglie delle matrone e venduti come schiavi. Le uova d'argento danno vita ai coboldi bianchi, coboldi di alto profilo, che diventano vescovi, generali o politici. Le uova d'oro danno vita ai coboldi dorati, gli unici che raggiunto il centesimo anno di età si trasformano in draghi. La deposizione di meruval d'oro è un evento rarissimo che si verifica una volta ogni decade.

### Nani

I nani sono una stirpe in via di estinzione, vittima da circa trent'anni della peste del ventre, che ha reso sterile l'intera popolazione. I nani hanno accettato con mesto fatalismo la loro inevitabile fine, diventando mercenari, guerrieri e banditi. 